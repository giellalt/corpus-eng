<document xml:lang="eng" id="no_id"><header><title>Sárdnon ođđa sámi ofelaččaid - regjeringen.no</title><genre code="admin"/><author><person firstname="" lastname="Fornyings-, administrasjons- og kirkedepartementet" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>446</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/en/dep/fad/whats-new/taler_og_artikler/av_ovrig_politisk_ledelse/taler-og-artikler-av-statssekretar-raimo/2010/speech-at-the-announcement-of-the-new-sa.html?id=611722</origFileName><parallel_text xml:lang="nob" location="tale-til-nye-samiske-veivisere_id_611722.html"/><parallel_text xml:lang="sme" location="xx_id_611722.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision: 154948 $; </version></header><body><p xml:lang="nob">Tale til nye samiske veivisere - regjeringen.no</p>
<p xml:lang="swe"></p>
<p xml:lang="swe"></p>
<p xml:lang="swe"></p>
<p type="title" xml:lang="nno">Tale til nye samiske veivisere</p>
<p xml:lang="nno">Hei alle sammen!</p>
<p xml:lang="nob">Det er alltid en stor glede å presentere nye samiske veivisere.</p>
<p xml:lang="nob">De ungdommene som skal arbeide som veivisere dette nye året er (altså):</p>
<list><p type="listitem" xml:lang="nob">Anna Cicilie Somby Westerfjell fra Snåsa</p>
<p type="listitem" xml:lang="nob">Anne Margaretha Kuhmunen Oskal fra Nordland</p>
<p type="listitem" xml:lang="nob">Ánde Trosten fra Tana</p>
</list><p xml:lang="nob">Takk til dere for at dere vil ta på dere dette arbeidet med å være samiske veivisere. Dere har et spennende og utfordrende år i møte!</p>
<p xml:lang="nob">Jeg må si at jeg har vært imponert over det arbeidet som gjøres av de samiske veiviserne.</p>
<p xml:lang="nob">Veiviserne har stått frem som fine representanter for det samiske samfunnet og for samisk ungdom. De har gjort et godt arbeid med å spre kunnskap om samer og samiske samfunn til ungdom i ulike deler av landet.</p>
<p xml:lang="nob">Jeg tror det har vært spesielt verdifullt at veiviserne har tatt utgangspunkt i sine egne opplevelse av det å være ung same i Norge, og at den enkelte veiviser har fortalt om dette ut fra sitt eget ståsted.</p>
<p xml:lang="nob">I den sammenheng mener jeg det er heldig at dere arbeider i team, og at dere kommer fra forskjellige deler av Sápmi, og har tilknytning til forskjellige deler av samisk samfunnsliv. Det er noe av styrken med det samiske, vi har et stort mangfold og det er viktig at andre får kjennskap til det samiske mangfoldet.</p>
<p xml:lang="nob">Flertallsregjeringen har det utgangspunkt at kunnskaper om samene, om språk, kultur og samfunnsforhold bidrar positivt når det gjelder holdninger til samer og samiske forhold. Den kontakten og den formidlingen veiviserne gjør direkte til ungdom er et viktig bidrag i denne sammenheng.</p>
<p xml:lang="nob">Det er derfor flertallsregjeringen har gjort Veiviserprosjektet til en fast ordning. Veivisernes arbeid kommer i tillegg til – ikke i stedet for det arbeidet som gjøres i skolen. Det tror jeg er viktig å ha med seg. De skolene som tar i mot veiviserne får et større utbytte av besøket hvis de på forhånd har hatt samiske tema på timeplanen. Jeg er glad for at flere og flere skoler gjør en innsats på dette feltet. Flertallsregjeringens mål er selvsagt at alle elever i Norge skal lære om samene.</p>
<p xml:lang="nob">Jeg vil takke Samisk Høgskole for en god organisering av opplegget for de samiske veiviserne. Det har mye å si at man har en faglig og personlig trygghet som ballast når man skal gjøre et arbeid som veiviser.</p>
<p xml:lang="nob">Jeg vil også spesielt takke dere som nå går av som samiske veivisere, Gry, Sagka og Maret, for den innsatsen dere har gjort. Og jeg vil samtidig ønske dere som skal overta som nye veivisere, Anna Cicilie, Anne Margaretha og Ánde, lykke til med det viktige arbeidet som dere skal gjøre!</p>
</body></document>