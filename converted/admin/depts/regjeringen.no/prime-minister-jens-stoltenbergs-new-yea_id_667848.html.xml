<document xml:lang="eng" id="no_id"><header><title>Stáhtaministara ođđajagesárdni 2012 - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2011</year><publChannel><publication><publisher>regjeringen.no</publisher></publication></publChannel><wordcount>1374</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/en/dep/smk/Whats-new/Speeches-and-articles/statsministeren/statsminister_jens_stoltenberg/2012/prime-minister-jens-stoltenbergs-new-yea.html?id=667848</origFileName><parallel_text xml:lang="nob" location="statsministerens-nyttarstale-2012_id_667848.html"/><parallel_text xml:lang="sme" location="oajagesardni.html_id=667848"/><parallel_text xml:lang="smj" location="oajagesardni_id_667848.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p xml:lang="nob">Statsministerens nyttårstale 2012 - regjeringen.no</p>
<p xml:lang="swe"></p>
<p xml:lang="swe"></p>
<p xml:lang="swe"></p>
<p type="title" xml:lang="nno">Statsministerens nyttårstale 2012</p>
<p type="title" xml:lang="nno">Framført i NRK og TV2 1. januar 2012</p>
<p xml:lang="nno"><em type="italic">Statsminister Jens Stoltenberg holder sin nyttårstale 1. januar 2012. Foto: Morten Holm/Scanpix. </em>Her kan du se talen på Nett-TV . </p>
<p xml:lang="nob">Kjære alle sammen,</p>
<p xml:lang="nob">For to måneder siden ble vesle Danica født i Manila.</p>
<p xml:lang="nob">Hun ble verdensborger nummer syv milliarder.</p>
<p xml:lang="nob">Om noen måneder vil det bli født et lite barn som blir nordmann nummer fem millioner.</p>
<p xml:lang="dan">Hvordan vil det gå med de to små?</p>
<p xml:lang="dan">Hvilken fremtid venter dem?</p>
<p xml:lang="nno">Slik spør foreldre.</p>
<p xml:lang="nno">Slik har foreldre spurt, til alle tider og i alle land, i det første møte med et nytt liv.</p>
<p xml:lang="nob">I dette magiske øyeblikket fødes en kontrakt for evigheten.</p>
<p xml:lang="nob">En kjærlighets-kontrakt som tåler alt.</p>
<p xml:lang="dan">Derfor er det så uendelig brutalt når et ungt menneske dør.</p>
<p xml:lang="nob">Ingen mor er ment å miste en sønn.</p>
<p xml:lang="nob">Ingen far skal miste en datter.</p>
<p xml:lang="nob">22. juli i fjor ble mange rammet.</p>
<p xml:lang="nob">Fedre, mødre, søsken og besteforeldre måtte gå den tunge veien til graven.</p>
<p xml:lang="nno">Det var så hjerteskjærende.</p>
<p xml:lang="nob">Jeg har tenkt på de overlevende og etterlatte hver dag siden.</p>
<p xml:lang="nob">Hvordan går det med dere?</p>
<p xml:lang="nob">Hvorfor måtte dette skje?</p>
<p xml:lang="nob">Fem måneder etter trenger vi fortsatt å vite for å forstå.</p>
<p xml:lang="nno">2012 vil gi nye svar.</p>
<p xml:lang="nob">Først kommer rettssaken mot gjerningsmannen.</p>
<p xml:lang="nob">Deretter skal kommisjonen fortelle sin usminkete og ærlige 22. juli-historie.</p>
<p xml:lang="nno">Det betyr at vi må takle gjensynet med ondskapen.</p>
<p xml:lang="nno">Jeg er trygg på at vi klarer det.</p>
<p xml:lang="nob">For det norske folk skrev historie i fjor sommer.</p>
<p xml:lang="nob">Først ble vi lamslått av bomben og skuddene.</p>
<p xml:lang="nno">Så skjedde det noe.</p>
<p xml:lang="nno">Vi reiste oss, ristet av oss frykten og sto rakrygget opp for demokratiet.</p>
<p xml:lang="nno">Vi følte det i rosetog og i fakkeltog.</p>
<p xml:lang="nob">I begravelser, kirker, moskeer og foran TV-skjermene.</p>
<p xml:lang="nob">Vi var ett folk.</p>
<p xml:lang="nob">I møte med det verste i livet tok folk fram det beste i seg selv.</p>
<p xml:lang="nob">Det har styrket meg i troen på det gode i mennesket.</p>
<p xml:lang="nob">På håpet.</p>
<p xml:lang="dan">Og på kraften i et folks vilje.</p>
<p xml:lang="nob">22. juli ble det også født barn i Norge.</p>
<p xml:lang="nob">En av dem var Thomas.</p>
<p xml:lang="nob">Han er i dag en blid og fornøyd liten gutt på Lillehammer.</p>
<p xml:lang="nob">Thomas må leve med at bursdagen hans forbindes med sorg.</p>
<p xml:lang="nob">Vi skal sørge for at det ikke bare blir slik.</p>
<p xml:lang="nob">Vi skal vise at krisen også løftet frem noe varmt og verdig i landet vårt.</p>
<p xml:lang="nob">Thomas og Danica skal bli voksne på hver sin side av en felles klode.</p>
<p xml:lang="nob">Vårt oppdrag er å vise dem hvor mye mer som forener dem enn som skiller dem.</p>
<p xml:lang="nob">At når vi viser vilje til å lære om hverandre, vokser vi som mennesker.</p>
<p xml:lang="nob">Når vi har evne til å respektere ulikhetene, blir vi sterkere.</p>
<p xml:lang="nob">Når vi våger å ha tillit til hverandre, rekker vi lengst.</p>
<p xml:lang="nno">En dag blir kanskje Thomas og Danica venner på fremtidens Facebook.</p>
<p xml:lang="nob">Thomas lærer om Manila.</p>
<p xml:lang="nob">Og Danica får bilder av noe hun aldri har sett før: hoppbakkene på Lillehammer.</p>
<p xml:lang="nob">Dette er internett på sitt beste.</p>
<p xml:lang="nob">Internett på sitt verste er når totalitære forførere får snakke uimotsagt i mørke kroker på nettet.</p>
<p xml:lang="nno">Dette må vi møte med fasthet.</p>
<p xml:lang="nob">Vi skal drive dem ut med kunnskapens lys.</p>
<p xml:lang="nob">Å ta til motmæle mot ekstremisme er å ta ansvar for fremtiden.</p>
<p xml:lang="nob">Jeg oppfordrer alle til å bli gode digitale nabokjerringer.</p>
<p xml:lang="nob">Ikke for å sensurere meninger eller kvele debattene.</p>
<p xml:lang="dan">Vi skal tåle det ubehagelige. Det som irriterer, provoserer og endog sjokkerer.</p>
<p xml:lang="nno">Men - vi skal ta igjen.</p>
<p xml:lang="dan">Vi skal svare.</p>
<p xml:lang="nno">Det er å vise ytringsansvar å si: <span type="quote" xml:lang="nno">"Nei, du tar feil"</span></p>
<p xml:lang="nno">Vi gjør det ved lunsjbordet på jobben.</p>
<p xml:lang="nob">Nå er tiden inne for også å gjøre det på nettet.</p>
<p xml:lang="nob">Det nye året er snart ett døgn gammelt.</p>
<p xml:lang="nob">Vi skal bruke også 2012 på de store oppgavene:</p>
<p xml:lang="nob">Å bekjempe verdens fattigdom.</p>
<p xml:lang="nob">Arbeide for fred.</p>
<p xml:lang="nno">Og redde klimaet.</p>
<p xml:lang="dan">Det skylder vi fremtiden.</p>
<p xml:lang="nob">Dette er overveldende oppgaver.</p>
<p xml:lang="nob">Det er lett å tro at det ikke nytter.</p>
<p xml:lang="nob">Men det gjør det.</p>
<p xml:lang="nob">Gjennom hardt arbeid, og ved å legge stein på stein, går verden fremover.</p>
<p xml:lang="nob">Mange hundre millioner mennesker er på få år befridd fra fattigdommens lenker.</p>
<p xml:lang="nob">Færre dør i krig. Flere lever i frihet.</p>
<p xml:lang="nob">Og aldri før har flere folk valgt sine ledere gjennom frie og demokratiske valg.</p>
<p xml:lang="nob">Vi så det igjen under den arabiske våren. Folkeviljen kledde av regimenes løgner og tvang fram endringer.</p>
<p xml:lang="nob">Likevel.</p>
<p xml:lang="nob">Det som gjør meg personlig mest rørt, er at færre barn dør og flere mødre overlever.</p>
<p xml:lang="nob">Fødselsdagen, den dagen hun gir nytt liv, er fortsatt den farligste dagen i mange kvinners liv.</p>
<p xml:lang="nob">Flere jordmødre, nye fødsels-klinikker og bedre hygiene gjør at mødrene overlever.</p>
<p xml:lang="nob">Sist år reddet vi 600 000 flere barn. Mange av dem bare med et sprøytestikk.</p>
<p xml:lang="dan">600.000 dyrebare liv.</p>
<p xml:lang="nob">Og Norge er en pådriver.</p>
<p xml:lang="nno">Det kan vi alle være stolte av.</p>
<p xml:lang="nob">FNs klimapanel advarer mot hyppigere og mer voldsomme uvær i fremtiden.</p>
<p xml:lang="nob">Uvær preget også romjulen i Norge. Først og fremst for dere som er rammet av orkanens ødeleggelser.</p>
<p xml:lang="nob">Men hele Norge har fulgt dere.</p>
<p xml:lang="nob">Vi beundrer vestlendingenes evne til å takle så ekstreme situasjoner. Og jeg berømmer alle dere som har stått på for å hjelpe, redde og reparere.</p>
<p xml:lang="nob">Dessverre gikk et liv tapt i arbeidet.</p>
<p xml:lang="nno">Når jeg reiser til Vestlandet om få dager vil jeg drøfte beredskap med de som har stått i stormen.</p>
<p xml:lang="nob">Vi må ruste oss mot virkningene av klimaendringene. Men først og fremst må vi arbeide for å hindre dem.</p>
<p xml:lang="dan">For klimaarbeidet var fjoråret en skuffelse.</p>
<p xml:lang="nob">Det ble gjort fremskritt, men heller ikke møtet i Durban ga et gjennombrudd.</p>
<p xml:lang="nno">Men vi kan ikke gi opp.</p>
<p xml:lang="nob">Norge skal fortsatt være en pådriver for forpliktende avtaler.</p>
<p xml:lang="nob">Fordi det ikke finnes noe alternativ.</p>
<p xml:lang="dan">Verden må gå sammen.</p>
<p xml:lang="nob">Ellers svikter vi Danica i Manila og Thomas på Lillehammer.</p>
<p xml:lang="nob">En annen utfordring i det nye året er den europeiske gjeldskrisen.</p>
<p xml:lang="nob">Den handler tilsynelatende om penger.</p>
<p xml:lang="dan">Men egentlig handler den om mennesker.</p>
<p xml:lang="nob">Igjen ser vi hærer av arbeidsledige i Europa. Mange unge er rett og slett i ferd med å miste troen på fremtiden.</p>
<p xml:lang="nno">Det kan Europa ikke tillate.</p>
<p xml:lang="nob">For oss i Norge handler det om å sikre arbeidsplassene våre og trygge boligrenten.</p>
<p xml:lang="nob">Vi vet ikke hvor hardt vi blir rammet.</p>
<p xml:lang="nno">Men jeg lover at vi skal handle når det trengs.</p>
<p xml:lang="nno">Slik vi har gjort før.</p>
<p xml:lang="nob">Det blir ingen trygg fremtid uten fred.</p>
<p xml:lang="nob">Mange nordmenn deltar i fredsskapende arbeid rundt om i verden.</p>
<p xml:lang="nob">Som hjelpe-arbeidere.</p>
<p xml:lang="nob">Mineryddere.</p>
<p xml:lang="nob">Eller som pirat-jegere utenfor kysten av Somalia.</p>
<p xml:lang="nob">Ofte er det snakk om farlige oppdrag.</p>
<p xml:lang="nno">I fjor forsvarte norske flygere det libyske folk mot Gaddafi-regimets brutalitet.</p>
<p xml:lang="nob">Våre mannskaper var blant de dyktigste i en bred koalisjon, og har siden høstet fortjent ros fra våre allierte.</p>
<p xml:lang="nob">I Afghanistan har norske soldater bidratt siden 2001.</p>
<p xml:lang="nob">2012 blir året da vi starter nedtrappingen.</p>
<p xml:lang="nob">Jeg er fylt av stolthet over hva våre soldater har utrettet i Afghanistan.</p>
<p xml:lang="nob">Vi retter en varm takk til alle som er ute i fredsskapende oppdrag.</p>
<p xml:lang="nob">Samtidig minnes vi våre falne.</p>
<p xml:lang="nob">Vi har igjen mistet noen av våre beste.</p>
<p xml:lang="nno">Oberstløytnant Siri Skare døde i et angrep mot FN-kontoret i Mazer-i-Sharif.</p>
<p xml:lang="nob">Jurist Ingrid Midtgaard ble drept i et bombeangrep mot FN i Nigeria.</p>
<p xml:lang="nob">Vi mottok budskapene om deres bortgang med dyp sorg.</p>
<p xml:lang="dan">De vil være med oss for alltid.</p>
<p xml:lang="nob">I år vil jeg sende en ekstra varm hilsen til hans majestet kong Harald og hennes majestet dronning Sonja.</p>
<p xml:lang="nob">Kanskje aldri i fredstid har kongefamilien stått nærmere sitt folk enn etter 22. juli.</p>
<p xml:lang="nob">Med nærvær og varme ga de trøst.</p>
<p xml:lang="nob">Kongen, dronningen og kronprinsparet.</p>
<p xml:lang="nob">Med kloke ord lindret de smerte.</p>
<p xml:lang="nob">I år fyller både kongen og dronningen 75 år.</p>
<p xml:lang="nob">Fem millioner nordmenn vil takke, gratulere og ønske det beste for kong Harald og dronning Sonja i jubileumsåret.</p>
<p xml:lang="nob">Kjære alle sammen,</p>
<p xml:lang="nob">14. desember var jeg med og feiret Roald Amundsen og hans menn på Sydpolen.</p>
<p xml:lang="nob">Det var et stort øyeblikk.</p>
<p xml:lang="nob">Folk fra hele verden hyllet polarheltene og det norske flagget.</p>
<p xml:lang="nob">Lyden av <span type="quote" xml:lang="dan">"Ja vi elsker"</span> ble en del av den store hvite stillheten.</p>
<p xml:lang="nno">Norge var så nær, enda vi var så langt borte.</p>
<p xml:lang="nno">Der, lengst borte, så jeg et Norge vi alle kan være stolte av.</p>
<p xml:lang="nob">Et land med pionérer som har satt historiske spor.</p>
<p xml:lang="nob">Et folk som evnet å møte ondt med godt da vi i sommer ble utsatt for de brutale angrepene.</p>
<p xml:lang="nob">Og hverdagshelter som gjør et lite land stort.</p>
<p xml:lang="dan">La det være i den ånden vi former fremtiden.</p>
<p xml:lang="nno">Godt nytt år!</p>
</body></document>