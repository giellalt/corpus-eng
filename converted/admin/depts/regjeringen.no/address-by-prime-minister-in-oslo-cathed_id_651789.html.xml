<document xml:lang="eng" id="no_id">
  <header>
    <title>Stáhtaministara Jens Stoltenberg sárdni Oslo Duopmogirkus - regjeringen.no</title>
    <genre code="admin"/>
    <author>
      <person firstname="" lastname="Statsministerens kontor" sex="unknown" born="" nationality=""/>
    </author>
    <year>2011</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>521</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/en/dep/smk/Whats-new/Speeches-and-articles/statsministeren/statsminister_jens_stoltenberg/2011/address-by-prime-minister-in-oslo-cathed.html?id=651789</origFileName>
    <parallel_text xml:lang="nob" location="tale-ved-statsminister-jens-stoltenberg-_id_651789.html"/>
    <parallel_text xml:lang="sme" location="stahtaministara-jens-stoltenberg-sardni-_id_651789.html"/>
    <metadata>
      <uncomplete/>
    </metadata>
    <version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nno">Tale ved Statsminister Jens Stoltenberg i Oslo Domkirke - regjeringen.no</p>
    <p xml:lang="nno"></p>
    <p xml:lang="nno"></p>
    <p xml:lang="nno"></p>
    <p type="title" xml:lang="nno">Tale ved Statsminister Jens Stoltenberg i Oslo Domkirke</p>
    <p xml:lang="nno">Kontrolleres mot framføring</p>
    <p xml:lang="dan">Deres majesteter,</p>
    <p xml:lang="nno">kjære Eskil,</p>
    <p xml:lang="nob">kjære alle sammen,</p>
    <p xml:lang="nob">Det er nå snart to døgn siden Norge ble rammet av den største ugjerningen siden krigen. På Utøya og i Oslo.</p>
    <p xml:lang="dan">Det føles som en evighet.</p>
    <p xml:lang="nob">Det har vært timer, dager og netter fylt av sjokk, fortvilelse, sinne og gråt.</p>
    <p xml:lang="nno">I dag er det tid for sorg.</p>
    <p xml:lang="nno">I dag skal vi tillate oss å stoppe litt opp.</p>
    <p xml:lang="nob">Minnes de døde.</p>
    <p xml:lang="nob">Sørge over dem som ikke er mer.</p>
    <p xml:lang="nob">92 menneskeliv er gått tapt. Flere er fortsatt savnet.</p>
    <p xml:lang="nob">Hver og en av de som er gått bort er en tragedie. Til sammen utgjør tapet en nasjonal tragedie.</p>
    <p xml:lang="nob">Fortsatt strever vi med å begripe omfanget.</p>
    <p xml:lang="nob">Mange av oss kjente noen som er borte. Enda flere vet om noen.</p>
    <p xml:lang="nob">Jeg kjente flere.</p>
    <p xml:lang="nob">En av dem var Monica. I rundt 20 år jobbet hun på Utøya. For mange av oss var hun Utøya.</p>
    <p xml:lang="nob">Nå er hun død. Skutt og drept mens hun skapte omsorg og trygghet for ungdom fra hele landet.</p>
    <p xml:lang="nob">Hennes mann John og døtrene Victoria og Helene er i Drammen kirke i dag.</p>
    <p xml:lang="nob">Det er så urettferdig. Dere skal vite at vi gråter med dere.</p>
    <p xml:lang="nob">En annen som er borte er Tore Eikeland.</p>
    <p xml:lang="nno">Leder av AUF i Hordaland og en av våre aller mest talentfulle ungdomspolitikere.</p>
    <p xml:lang="nob">Jeg husker at han fikk hele landsmøtet i Arbeiderpartiet til å juble da han holdt et engasjert innlegg mot EUs postdirektiv, og vant.</p>
    <p xml:lang="nob">Nå er han død. Borte for alltid. Det er ikke til å begripe.</p>
    <p xml:lang="nob">Dette er to av dem vi har mistet.</p>
    <p xml:lang="dan">Vi har mistet mange andre, på Utøya og i regjeringsbygget.</p>
    <p xml:lang="nno">Snart får vi navn og bilde på alle. Da vil omfanget av ondskapen tre fram i all sin gru.</p>
    <p xml:lang="nob">Det blir en ny prøvelse.</p>
    <p xml:lang="dan">Men vi skal klare den også.</p>
    <p xml:lang="nob">Midt i alt det tragiske er jeg stolt av å bo i et land som har maktet å stå oppreist i en kritisk tid.</p>
    <p xml:lang="nno">Jeg er imponert over hvor mye verdighet, omsorg og fasthet jeg har møtt.</p>
    <p xml:lang="nno">Vi er et lite land, men vi er et stolt folk.</p>
    <p xml:lang="nob">Vi er fortsatt rystet av det som traff oss, men vi gir aldri opp våre verdier.</p>
    <p xml:lang="nob">Vårt svar er mer demokrati, mer åpenhet og mer humanitet. Men aldri naivitet.</p>
    <p xml:lang="nob">Ingen har sagt det finere enn AUF-jenta som ble intervjuet av CNN: ”Om én mann kan vise så mye hat, tenk hvor mye kjærlighet vi alle kan vise sammen.”</p>
    <p xml:lang="nob">Til slutt. La meg si til familier over hele landet som har mistet en av sine kjære:</p>
    <p xml:lang="nob">Dere har min og hele Norges dypeste medfølelse i sorgen.</p>
    <p xml:lang="nob">Ikke bare det. Hele verden føler med dere.</p>
    <p xml:lang="nob">Jeg har lovet å overbringe kondolanser til dere fra Barack Obama, Vladimir Putin, Frederik Reinfeldt, Angela Merkel, David Cameron, Dimitry Medvedev og mange andre statsledere og regjeringssjefer.</p>
    <p xml:lang="nob">Dette kan aldri erstatte tapet. Ingenting kan bringe deres kjære tilbake.</p>
    <p xml:lang="nob">Men vi trenger støtte og trøst når livet er som mørkest.</p>
    <p xml:lang="nob">Nå er livet som mørkest for dere.</p>
    <p xml:lang="dan">Dere skal vite at vi er der for dere.</p>
  </body>
</document>
