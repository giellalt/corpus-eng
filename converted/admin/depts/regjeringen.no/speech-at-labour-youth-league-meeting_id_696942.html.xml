<document xml:lang="eng" id="no_id"><header><title>Sárdni AUFs lágideamis Utøyas - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>493</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/en/dep/smk/Whats-new/Speeches-and-articles/statsministeren/statsminister_jens_stoltenberg/2012/speech-at-labour-youth-league-meeting.html?id=696942</origFileName><parallel_text xml:lang="nob" location="tale-ved-aufs-arrangement-22-juli-2012_id_696942.html"/><parallel_text xml:lang="sme" location="sardni-aufs-lagideamis-utoyas_id_696942.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p xml:lang="nno">Tale ved AUFs arrangement på Utøya - regjeringen.no</p>
<p xml:lang="swe"></p>
<p xml:lang="swe"></p>
<p xml:lang="swe"></p>
<p type="title" xml:lang="nno">Tale ved AUFs arrangement på Utøya</p>
<p type="title" xml:lang="nno">Tyrifjorden, 22. juli 2012</p>
<p xml:lang="nno"><em type="italic">Kjære AUF-ere </em><em type="italic">Kjære alle sammen </em>, </p>
<p xml:lang="nno">Det er godt å være her igjen. Og samtidig vondt.</p>
<p xml:lang="nno">Godt enda en gang å kjenne Utøyahjertets varme slag. Føle magien i over 50 år med livsglede og latter – engasjement og ungdom. Komme hjem.</p>
<p xml:lang="nno">Desto vondere er det å kjenne gufset fra ondskapens timer i fjor.</p>
<p xml:lang="nob">Alle som ble drept så brutalt og uten nåde. Alle som ble kvestet for livet. Alle som ble jaget rundt.</p>
<p xml:lang="nob">Dette vil for alltid være Utøyas doble arv.</p>
<p xml:lang="nob">I skjønnhetens skygge vil uhyggen hvile.</p>
<p xml:lang="nob">Selv ett år etter er det knapt mulig å forstå lidelsen og frykten på Utøya 22. juli i fjor.</p>
<p xml:lang="nob">Desto mer imponerende er det som har skjedd siden. AUF reiste seg. Ungdom over hele landet sluttet rekkene. De fant seg ikke i at engasjement skulle avle død. Og meldte seg til tjeneste for demokratiet.</p>
<p xml:lang="nob">Tusenvis har i løpet av året svart på vold med deltakelse. Ikke bare i AUF. Også i Unge Høyre. I Natur og Ungdom. I Norsk Folkehjelp.</p>
<p xml:lang="nob">De er 22. juli-generasjonen. Landets framtid. Vårt håp.</p>
<p xml:lang="nob">En viktig lærdom skal vi alt nå hente fra dere unge. Vi skal aldri mer være likegyldige.</p>
<p xml:lang="nob">Våre åpne demokratiske samfunn gir rom også for ekstremisme. Nettet oversvømmes av sjikaner.</p>
<p xml:lang="nob">Vi har for lenge oversett hatefulle ytringer.</p>
<p xml:lang="nob">Vi kan ikke – og vil ikke lenger lukke øynene. For likegyldighet kan lett oppfattes som taus aksept. Det vet vi av historien.</p>
<p xml:lang="nob">Framtiden vil med rette dømme oss hardt om vi ikke sier fra. Om vi passivt lar hatet gi næring til vold.</p>
<p xml:lang="dan">I 22. juli-generasjonens ånd skal vi derfor se den forfulgte.</p>
<p xml:lang="nob">Møte det blinde hatet med kunnskap og argumenter. Vise at demokratiet er sterkere enn den verste trusselen.</p>
<p xml:lang="nob">22. juli skal for all framtid knyttes til de som mistet livet. Våre døde kommer aldri tilbake. Men vi skal minnes dem i takknemlighet.</p>
<p xml:lang="nob">Igjen og igjen skal vi dele bildene av samhold og varme. Huske drømmene de bar på. Fortelle historiene med glede.</p>
<p xml:lang="nob">Vi skal lære oss å huske livene de levde mer enn dødens øyeblikk.</p>
<p xml:lang="nob">Vi skal være der for dere som bærer synlige og usynlige sår. I små og store fellesskap skal vi se dere som ikke takler hverdagen. Som ikke finner ro på skolen. Som sliter.</p>
<p xml:lang="nob">Når kulden og mørket kommer skal vi være der for dere. Sammen skal vi søke lyset og gleden igjen.</p>
<p xml:lang="nob">Møtet med så mye ung død har lært oss hvilken gave livet er.</p>
<p xml:lang="dan">Ingen er skånet. Også et ungt hjerte kan stilne.</p>
<p xml:lang="nob">Derfor skal vi åpne sansene for livet her og nå.</p>
<p xml:lang="nob">Vi skal nyte smaken av sommer. Kose oss med lyden av by. Se storheten i en plagsom lillesøster.</p>
<p xml:lang="nob">Og vi skal fortelle hverandre glade historier fra Utøya. De varme minnene kan ingen ta fra oss. De er våre i evighet.</p>
<p xml:lang="nno">La oss ære de døde ved å glede oss over livet.</p>
</body></document>