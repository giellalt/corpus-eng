<document xml:lang="eng" id="no_id"><header><title>Stáhtaministara ođđajagesárdni jagi 2011 - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2010</year><publChannel><publication><publisher>regjeringen.no</publisher></publication></publChannel><wordcount>1639</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/en/dep/smk/Whats-new/Speeches-and-articles/statsministeren/statsminister_jens_stoltenberg/2011/prime-minister-jens-stoltenbergs-new-yea.html?id=629901</origFileName><parallel_text xml:lang="nob" location="statsministerens-nyttarstale-2011_id_629901.html"/><parallel_text xml:lang="sme" location="stahtaministara-oajagesardni-jagi-2010_id_629901.html"/><metadata><uncomplete/></metadata><version>XSLtemplate $Revision: 34357 $; file-specific xsl  Revision; common.xsl  $Revision$; </version></header><body><p xml:lang="nob">Statsministerens nyttårstale 2011 - regjeringen.no</p>
<p xml:lang="koi"></p>
<p xml:lang="koi"></p>
<p xml:lang="koi"></p>
<p type="title" xml:lang="nno">Statsministerens nyttårstale 2011</p>
<p type="title" xml:lang="nno">Framført i NRK og TV2 1. januar 2011</p>
<p xml:lang="nno"><em type="italic">Statsminister Jens Stoltenberg holder sin nyttårstale 1. januar 2011. Foto: Jon Eeg/Scanpix. Her kan du se talen på Nett-TV . </em></p>
<list><p type="listitem" xml:lang="nob">Norge blant de fattigste i Europa i 1911</p>
</list><p xml:lang="nob">Kjære alle sammen!</p>
<p xml:lang="nob">I disse dager er det 100 år siden Roald Amundsen ankret opp i Hvalbukta.</p>
<p xml:lang="nob">Fra vinterbasen <span type="quote" xml:lang="deu">“Framheim”</span> forberedte han framrykkingen mot Sydpolen og den siste etappen i kappløpet mot britene.</p>
<p xml:lang="nob">Verden ventet i spenning.</p>
<p xml:lang="nob">Etter en eventyrlig ekspedisjon, nådde fem menn fra nord det sørligste punktet på kloden den 14. desember 1911.</p>
<p xml:lang="nob">Da Roald Amundsen plantet det norske flagget på Sydpolen satte han Norge på verdenskartet.</p>
<p xml:lang="nno">I år skal vi derfor feire et viktig årstall i vårt lands historie.</p>
<p xml:lang="nob">Amundsens bragd fylte en ung nasjon med stolthet.</p>
<p xml:lang="nob">Sammen med Fridtjof Nansens ekspedisjoner ble det en del av vår identitet som nordmenn.</p>
<p xml:lang="nob">Isødet formet Norge.</p>
<p xml:lang="nob">Et lite land viste verden at det kunne utrette store ting.</p>
<p xml:lang="nob">I desember vil jeg delta i feiringen av 100-årsdagen på polpunktet.</p>
<p xml:lang="nob">Der skal vi minne hverandre om at hver generasjon må sette seg nye djerve mål:</p>
<p xml:lang="nob">Antarktis i 2011 handler ikke lenger om kappløp, men om samarbeid.</p>
<p xml:lang="nob">Forskere fra mange land arbeider sammen for å forstå de farlige klimaendringene som truer hele verden.</p>
<p xml:lang="nob">Nansen og Amundsen erobret isen.</p>
<p xml:lang="nob">Vår bragd skal være å hindre at isen smelter.</p>
<p xml:lang="koi">---</p>
<p xml:lang="nob">Over 1200 av dagens nordmenn var født da Roald Amundsen nådde Sydpolen.</p>
<p xml:lang="nob">I hundreåret som har gått siden den gang har de deltatt i en fantastisk forvandling av Norge.</p>
<p xml:lang="nno">Samtidig med at polfarerne reiste sørover med Fram, reiste tusenvis av norske tjenestejenter og husmenn vestover med Amerikabåten.</p>
<p xml:lang="nob">I det nye landet var det bedre muligheter for arbeid og jord.</p>
<p xml:lang="nob">En av de norske utvandrerne skrev begeistret hjem at i Amerika ”… spiser vi julemat hver dag.”</p>
<p xml:lang="nob">I 1911 var vi et fattig jordbrukssamfunn som mange flyttet fra.</p>
<p xml:lang="nob">I 2011 er vi et rikt, moderne samfunn som mange vil flytte til.</p>
<p xml:lang="nob">De mange svenskene som holder hjulene i gang i Norge, sier at Norge frister enormt med høye lønninger og gode jobbtilbud.</p>
<p xml:lang="nob">For en reise våre eldste har vært med på!</p>
<p xml:lang="nob">De ble født inn i en ung nasjon som var blant de fattigste i Europa.</p>
<p xml:lang="nob">I ungdommen gikk mange av dem arbeidsledige i <span type="quote" xml:lang="nno">“de harde trettiåra”</span>, den forrige store økonomiske krisen i verden.</p>
<p xml:lang="nob">De ble voksne i kampen mot nazismen.</p>
<p xml:lang="nob">Resten av livet brukte de til å bygge opp et velferdssamfunn ingen andre folk, noe sted i verden, noensinne i historien, har opplevd maken til.</p>
<p xml:lang="nob">De eldste blant oss er derfor med rette kalt ”den fremste generasjonen.”</p>
<p xml:lang="koi">---</p>
<p xml:lang="nob"><span type="quote" xml:lang="nob">“Den fremste generasjonen”</span> vil også bli husket for en annen innsats.</p>
<p xml:lang="nob">Det var nemlig mye å glede seg over i Norge frigjøringsvåren 1945.</p>
<p xml:lang="nob">Resultatet så vi på de høye fødselstallene i 1946.</p>
<p xml:lang="nob">De store etterkrigskullene er nå i ferd med å bli pensjonister, og vi lever stadig lenger.</p>
<p xml:lang="nob">Historikerne regner 30 år som en generasjon.</p>
<p xml:lang="nob">I Norge har forventet levealder økt med nesten en generasjon på 100 år.</p>
<p xml:lang="nno">Det at så mange av oss lever lenger er kanskje det fineste og flotteste uttrykket for fremgangen vi har opplevd.</p>
<p xml:lang="nob">For 100 år siden fikk mange 65-åringer omsorg av sine barn.</p>
<p xml:lang="nno">I dag gir mange 65-åringer omsorg til sine foreldre.</p>
<p xml:lang="nob">Vi snakker om en helt ny form for alderdom.</p>
<p xml:lang="nob">I dag henger ikke de gamle i et horn på veggen, de henger over PC-en.</p>
<p xml:lang="nob">De møtes på kjøpesenteret, i bridgeklubben, på golfbanen og på eldreuniversitetet.</p>
<p xml:lang="nob">Samfunnets syn på alder endrer seg med tiden.</p>
<p xml:lang="nob">Og som jeg selv oppdaget da jeg fylte femti:</p>
<p xml:lang="nob">Synet på alder endrer seg også med alderen.</p>
<p xml:lang="nob">Som samfunn må vi forandre holdningene til alder i takt med at vi lever lenger og er friskere enn før.</p>
<p xml:lang="nob">Dette er årsaken til at vi fra og med i dag får et helt nytt pensjonssystem i Norge.</p>
<p xml:lang="nob">Da vi innførte Folketrygden i 1967 var pensjonsalderen 70 år. Forventet levealder var 74 år.</p>
<p xml:lang="nob">Mange fikk ingen eller kun kort tid som pensjonist.</p>
<p xml:lang="nob">I dag blir det mulig for alle å ta ut pensjon fra fylte 62 år, mens den forventede levealderen nå er 81 år.</p>
<p xml:lang="nob">Nå kan de fleste regne med en langvarig tilværelse som pensjonist.</p>
<p xml:lang="nob">Det nye pensjonssystemet sikrer valgfrihet for de som ikke kan eller ikke vil jobbe mer.</p>
<p xml:lang="nob">Mange har stått på hele livet og vil heller ha velfortjent tid til å roe ned, dyrke interesser og oppfylle drømmer.</p>
<p xml:lang="dan">Det er dem virkelig vel unt.</p>
<p xml:lang="nob">Samtidig er det mange med verdifull erfaring som har helse og vilje til å stå på videre.</p>
<p xml:lang="nob">Derfor blir det fra i dag lettere å kombinere pensjon og arbeid.</p>
<p xml:lang="nob">Til glede for den enkelte og for fellesskapet.</p>
<p xml:lang="nob">Og til de som måtte være i tvil om at godt voksne har mye å bidra med:</p>
<p xml:lang="nob">Se på Egil <span type="quote" xml:lang="nno">“Drillo”</span> Olsen.</p>
<p xml:lang="nob">I året som gikk beviste han ettertrykkelig at erfaring er en kraft det er vanskelig å slå.</p>
<p xml:lang="koi">---</p>
<p xml:lang="nno">Men det er også en del av livet at helsa skranter med alderen.</p>
<p xml:lang="nob">For ikke så mange tiår siden var omsorg for eldre stort sett et privat ansvar i Norge.</p>
<p xml:lang="nob">Så sent som på 1960-tallet måtte de fleste tas hånd om av familien.</p>
<p xml:lang="nob">En av de viktigste bærebjelkene i et moderne velferdssamfunn er offentlig eldreomsorg av god kvalitet.</p>
<p xml:lang="nob">Vi skal gi de eldre den omsorgen de trenger.</p>
<p xml:lang="nob">De aller fleste greier seg heldigvis selv, men ingen skal være redd for at de ikke får en hjelpende hånd.</p>
<p xml:lang="nob">For noen holder det med noen timer hjemmehjelp i uka.</p>
<p xml:lang="nob">Andre trenger pleie hele døgnet.</p>
<p xml:lang="nob">De aller fleste får den hjelpen de trenger.</p>
<p xml:lang="nob">Hver dag gjør titusenvis av ansatte en fantastisk innsats.</p>
<p xml:lang="nob">I kommunal hjemmehjelp, i sykehjem drevet av ideelle organisasjoner og i private omsorgsbedrifter.</p>
<p xml:lang="dan">De trøster og løfter.</p>
<p xml:lang="nno">Vasker og steller.</p>
<p xml:lang="nob">Handler mat og gir medisiner.</p>
<p xml:lang="nob">Takk for den omsorgen og omtanken dere gir hver eneste dag!</p>
<p xml:lang="nob">Men vi må også gjøre noe med det som ikke fungerer.</p>
<p xml:lang="nob">Ved å sette alle kluter til, fikk vi til full barnehagedekning.</p>
<p xml:lang="nob">Nå er vi i gang med den neste store oppgaven:</p>
<p xml:lang="nob">Alle eldre skal få den hjelpen de trenger.</p>
<p xml:lang="nob">Derfor bygger vi nå ut tilbud om sykehjemsplass eller heldøgns omsorg til alle som trenger det.</p>
<p xml:lang="koi">---</p>
<p xml:lang="nob">Det har til alle tider vært kvinnene som har tatt de største omsorgsløftene.</p>
<p xml:lang="nob">For de oppvoksende slekter, og for familiens eldste.</p>
<p xml:lang="nob">Derfor er det fullt fortjent at vi i det nye pensjonssystemet i større grad belønner kvinners omsorgsinnsats.</p>
<p xml:lang="nob">De som har vært hjemme med barn, vil når de nå blir pensjonister, få et større tillegg i pensjonen for dette.</p>
<p xml:lang="nob">Lave inntekter og deltidsarbeid vil også gi mer i pensjon.</p>
<p xml:lang="nob">Samlet gjør dette at langt færre kvinner blir minstepensjonister.</p>
<p xml:lang="nob">Gode barnehager og god eldreomsorg er viktig for barna og de eldre, men det har også gjort det mulig for flere kvinner å ta utdanning og gå ut i arbeidslivet.</p>
<p xml:lang="nno">Det som gjør Norge rikt, er at så mange er i jobb.</p>
<p xml:lang="nob">Og det som særlig skiller oss fra de fleste andre land, er at så mange kvinner velger å være yrkesaktive.</p>
<p xml:lang="nno">Mange sier ofte til meg at Norge er heldig som har oljen.</p>
<p xml:lang="nob">Det er riktig; men mye viktigere:</p>
<p xml:lang="nno">Norge er heldig som har norske kvinner.</p>
<p xml:lang="nob">Og med dette er vi tilbake til en av mine kjepphester. Det er hverandres arbeid vi lever av. Jo flere som er i arbeid, jo mer velferd.</p>
<p xml:lang="koi">---</p>
<p xml:lang="nob">Roald Amundsen ble nasjonens helt for det mot han viste i isen.</p>
<p xml:lang="nob">Våre fremste helter i dag, er de norske kvinner og menn som tjenestegjør i Afghanistan.</p>
<p xml:lang="nob">Jeg hadde gleden av å feire 17. mai med våre styrker i Meymaneh og Mazar-E-Sharif og ble fylt av stolthet over å se hva norske soldater utretter i et land langt borte.</p>
<p xml:lang="nob">Sorgen var desto større da jeg få uker senere fikk meldingen om at en veibombe hadde tatt livet av Andreas Eldjarn, Simen Tokle, Trond André Bolle og Christian Lian.</p>
<p xml:lang="nob">Tidligere har vi også i dyp sorg mottatt budskap om at vi mistet Claes Joachim Olsson, Trond Petter Kolset, Kristoffer Sørli Jørgensen, Tor Arne Lau-Henriksen og Tommy Rødningsby.</p>
<p xml:lang="nob">Sendt av Norge, på oppdrag for verdenssamfunnet.</p>
<p xml:lang="nob">De ga sine liv for fred i Afghanistan, en tryggere verden og for Norges sikkerhet.</p>
<p xml:lang="nob">La oss derfor minnes våre falne.</p>
<p xml:lang="nob">Vi tenker på deres familie og venner, og vi retter en stor takk til våre styrker ute.</p>
<p xml:lang="koi">---</p>
<p xml:lang="nob">Det er i år ti år siden terrorangrepene mot amerikanske byer førte til aksjonen i Afghanistan.</p>
<p xml:lang="nob">Jeg forstår at mange har opplevd dette som et urolig tiår for verden.</p>
<p xml:lang="nob">Men sannsynligvis er det tiåret vi har bak oss det beste tiåret i menneskenes historie.</p>
<p xml:lang="nob">Til tross for Afghanistan og Irak, har antall væpnede konflikter og drepte i kamp gått ned.</p>
<p xml:lang="nob">Flere mennesker enn noen gang lever i frie samfunn.</p>
<p xml:lang="nob">Til tross for finanskrisen har gjennomsnittsinntekten i verden aldri vært høyere. Den samlede produksjonen er nesten dobbelt så stor som for ti år siden.</p>
<p xml:lang="nob">Til tross for jobben som gjenstår for å hindre global oppvarming, er vi i ferd med å løse andre miljøproblemer som sur nedbør og nedbryting av ozonlaget.</p>
<p xml:lang="nob">Flere hundre millioner mennesker er løftet ut av fattigdommen.</p>
<p xml:lang="nob">Rett før jul fikk vi meldingen om at HIV-epidemien nå for første gang er på tilbaketog.</p>
<p xml:lang="nob">Og vi kan være i ferd med å utrydde noen av de farligste smittsomme sykdommene. Takket være økt vaksinering av barn er om lag 5 millioner menneskeliv reddet på ti år.</p>
<p xml:lang="nob">Over hele verden går barnedødeligheten ned og levealderen opp.</p>
<p xml:lang="nob">Jeg begynner derfor det nye året i optimismens tegn og minner om at ”menneskeheten skaper sin egen historie.”</p>
<p xml:lang="nob">Som de eldste blant oss kan skrive under på:</p>
<p xml:lang="dan">Verden går fremover, hvis vi vil.</p>
<p xml:lang="dan">Og vi vil.</p>
<p xml:lang="nno">Jeg vil takke Kongehuset for innsatsen i året som gikk.</p>
<p xml:lang="nob">Med tro på fremtiden og hva det nye året kan bringe, ønsker jeg dere alle et riktig godt nytt år!</p>
</body></document>
