<document xml:lang="eng" id="no_id">
  <header>
    <title>Dálkkádat ja Afghanistána ledje guovdilis áššit Stoltenberga ja Obama čoahkkimis - regjeringen.no</title>
    <genre code="admin"/>
    <author>
      <person firstname="" lastname="Statsministerens kontor" sex="unknown" born="" nationality=""/>
    </author>
    <translator>
      <unknown/>
    </translator>
    <translated_from xml:lang="nob"/>
    <year>2009</year>
    <publChannel>
      <publication>
        <publisher>regjeringen.no</publisher>
      </publication>
    </publChannel>
    <wordcount>430</wordcount>
    <conversion_status type="standard"/>
    <availability>
      <free/>
    </availability>
    <submitter name="" email="divvun@samediggi.no"/>
    <multilingual/>
    <origFileName>http://regjeringen.no/en/dep/smk/press-center/Press-releases/2009/climate-change-and-afghanistan-topics-at.html?id=588197</origFileName>
    <parallel_text xml:lang="nob" location="klima-og-afghanistan-sentrale-tema-i-sto_id_588197.html"/>
    <parallel_text xml:lang="sme" location="dalkkadat-ja-afghanistana-ledje-guovdili_id_588197.html"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="nob">Klima og Afghanistan sentrale tema i Stoltenbergs møte med Obama - regjeringen.no</p>
    <p xml:lang="nno"></p>
    <p xml:lang="nno"></p>
    <p xml:lang="nno"></p>
    <p type="title" xml:lang="nob">Klima og Afghanistan sentrale tema i Stoltenbergs møte med Obama</p>
    <p xml:lang="nob"><em type="italic">Arbeidet for en sterk politisk klimaavtale i København og den militære og sivile innsatsen i Afghanistan var viktige tema i dagens møte i Oslo mellom statsminister Jens Stoltenberg og USAs president Barack Obama. Stoltenberg lanserte en økning i det norske tilskuddet til den afghanske hæren og politiet. Satsingen blir på 110 millioner amerikanske dollar i perioden 2010 til 2014. </em></p>
    <p xml:lang="nob"><em type="italic">Statsminister Stoltenberg og president Obama. Foto: Per Thrana Se flere bilder på Flickr </em></p>
    <p xml:lang="nob">- I møtet i dag diskuterte vi vår tids største utfordring, klima. Amerikansk lederskap er helt avgjørende for at verden skal lykkes med klimainnsatsen. Jeg ser fram til å samarbeide med president Obama og hans administrasjon i dagene fram mot møtet i København og i månedene etterpå, slik at vi kan få på plass en ambisiøs og juridisk bindende klimaavtale, sier Jens Stoltenberg.</p>
    <p xml:lang="nob">I samtalen understreket Stoltenberg at i-landene må stå for finansiering av klimatiltak i fattige land. Han ga også presidenten en orientering om det norsk-meksikanske initiativet når det gjelder finansiering, et vesentlig tema i forhandlingene i København. Initiativet tar sikte på å skape et system som vil bidra med finansiering på både kort og lang sikt til klimatiltak i fattige land.</p>
    <p xml:lang="nob">Stoltenberg og Obama var enige om at Norge og USA skal samarbeide for å sikre at tiltak for å redusere utslipp fra tropisk regnskog blir et vesentlig element i avtalen i København. Det norske samarbeidet med Brasil om vern i Amasonas har allerede resultert i vesentlige utslippsreduksjoner.</p>
    <p xml:lang="nob">Stoltenberg hilste velkommen USAs økte engasjement for utvikling og stabilisering i Afghanistan. Han la særlig vekt på at det er positivt at beskyttelse av sivilbefolkningen og kapasitetsbygging i Afghanistan får større oppmerksomhet.</p>
    <p xml:lang="nob">- Norge står ved sine militære og sivile forpliktelser i Afghanistan. Hvis vi skal nå vårt felles mål i Afghanistan, er det helt vesentlig at vi støtter de afghanske sikkerhetsstyrkene. Vi må gjøre det mulig for afghanerne selv å ta ansvar for sin egen sikkerhet, sa statsminister Stoltenberg.</p>
    <p xml:lang="nob">Det økte norske bidraget på totalt 110 millioner amerikanske dollar vil fordeles med 60 millioner dollar til den afghanske hæren og 50 millioner dollar til opplæring av politiet.</p>
    <p xml:lang="nob">Norsk bistand til Afghanistan er allerede på 120 millioner dollar hvert år og for tiden er Norge inne med rundt 500 soldater i Afghanistan.</p>
    <p xml:lang="nob">I møtet mellom Stoltenberg og Obama ble også andre viktige felles tema drøftet, blant annet samarbeid i Nordområdene, arbeidet for å oppfylle FNs tusenårsmål og arbeidet for en fornyet innsats for fred i Midtøsten.</p>
  </body>
</document>
