<document xml:lang="eng" id="no_id"><header><title>Sárdni kránsabidjamis - regjeringen.no</title><genre code="admin"/><author><person firstname="" lastname="Statsministerens kontor" sex="unknown" born="" nationality=""/></author><year>2012</year><publChannel><publication><publisher>regjeringen.no</publisher></publication></publChannel><wordcount>473</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/en/dep/smk/Whats-new/Speeches-and-articles/statsministeren/statsminister_jens_stoltenberg/2012/speech-at-memorial-ceremony.html?id=696940</origFileName><parallel_text xml:lang="nob" location="speech-at-the-ceremony-in-the-government_id_696940.html"/><parallel_text xml:lang="sme" location="sardni-kransabidjamis_id_696940.html"/><metadata><uncomplete/></metadata><version>XSLtemplate $Revision: 48460 $; file-specific xsl  Revision; common.xsl  $Revision: 154948 $; </version></header><body><p xml:lang="nob">Tale ved kransenedleggelse i Regjeringskvartalet - regjeringen.no</p>
<p xml:lang="swe"></p>
<p xml:lang="swe"></p>
<p xml:lang="swe"></p>
<p type="title" xml:lang="nno">Tale ved kransenedleggelse</p>
<p type="title" xml:lang="nno">Regjeringskvartalet, Oslo, 22. juli 2012</p>
<p xml:lang="nob"><em type="italic">Deres Majesteter, </em><em type="italic">Deres Kongelige Høyheter, </em><em type="italic">Kjære alle sammen, </em></p>
<p xml:lang="nob">I timene og dagene etter 22. juli i fjor var vi én nasjon. Forent – Først i sjokk og fortvilelse. Så i et urokkelig forsvar av humanitet og mangfold – Vårt åpne, tillitsfulle fellesskap.</p>
<p xml:lang="nob">Ett år etter samles vi i vissheten om at vi kan når vi må.</p>
<p xml:lang="nob">Gjerningsmannen tok mange liv. Påførte ufattelig lidelse.</p>
<p xml:lang="nob">Bomben og skuddene var ment å forandre Norge. Det norske folk svarte med å omfavne våre verdier.</p>
<p xml:lang="nob">Gjerningsmannen mislyktes. Folket vant.</p>
<p xml:lang="nob">I dag minnes vi de 77 som ble drept. Åtte av dem her i regjeringskvartalet.</p>
<p xml:lang="nob">De som døde 22. juli i fjor søkte ingen fare. Tvert i mot. De levde slik vi ønsker å leve i Norge. Noen gikk i en gate. Andre var på jobb. Mange deltok på en ungdomsleir.</p>
<p xml:lang="nob">Døden rammet brått og uten nåde.</p>
<p xml:lang="nob">I ett år har barn gått den tunge veien til graven for å sørge over sin mor eller far. Fedre og mødre har grått over sin elskede sønn eller datter ved den tomme sengen. Og tusenvis av andre – søsken, besteforeldre, venner og kolleger – har følt savn og fortvilelse.</p>
<p xml:lang="nob">Det har i sannhet vært et tungt år.</p>
<p xml:lang="nob">Ikke en dag har gått uten at tragedien har fylt den offentlige samtalen.</p>
<p xml:lang="nob">Ikke minst om hva som fungerte og hva som gikk feil. Det er en helt nødvendig og viktig debatt. For å lære. For å hindre at det skjer igjen.</p>
<p xml:lang="nob">I dag skal vi minne hverandre om at kjærligheten er evig:</p>
<p xml:lang="nob">Livets flamme er slukket. Og smerten må dere bære for alltid. Men de varme minnene kan ingen ta fra dere.</p>
<p xml:lang="nob">En fars trygge hånd. Lydene fra et barnerom.</p>
<p xml:lang="nob">Godhet og glede lar seg ikke viske ut.</p>
<p xml:lang="nob">22. juli skal for all framtid knyttes til de som mistet livet. Vi skal minnes våre døde i takknemlighet.</p>
<p xml:lang="nob">Og vi skal være der for dere som ble skadet. Dere som bærer synlige og usynlige sår.</p>
<p xml:lang="nob">Vi har ikke glemt løftet vi ga hverandre for snart et år siden. I små og store fellesskap skal vi se dere som sliter. Som strever med å takle hverdagen. Som fortsatt sørger.</p>
<p xml:lang="nob">Vi skal ikke glemme dere når lyset må vike for mørke i høst. Det kan være en nabo, kollega eller klassekamerat. Bank på. By på deg selv.</p>
<p xml:lang="nob">En helt alminnelig prat kan vise vei tilbake til livsgleden.</p>
<p xml:lang="nob">Året som har gått har lært oss hvor dyrebart livet er. Og hvor skjør livslinen er. Brått er den brutt. Da er alt for sent.</p>
<p xml:lang="nob">Det gjelder å være takknemlig for hver gode stund vi får.</p>
<p xml:lang="nob">Reiser vi gjør. Måltider vi deler. Samtaler og stillhet.</p>
<p xml:lang="nob">La det være løftet vi deler i dag:</p>
<p xml:lang="nno">La oss ære de døde ved å glede oss over livet.</p>
</body></document>