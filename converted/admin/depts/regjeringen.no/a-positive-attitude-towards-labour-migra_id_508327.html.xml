<document xml:lang="eng" id="no_id"><header><title>Positiiva oaidnu bargosisfárremii - regjeringen.no</title><genre code="admin"/><author><person firstname="" lastname="Arbeids- og inkluderingsdepartementet" sex="unknown" born="" nationality=""/></author><translator><unknown/></translator><translated_from xml:lang="nob"/><year>2008</year><publChannel><publication><publisher>regjeringen.no</publisher></publication></publChannel><wordcount>475</wordcount><conversion_status type="standard"/><availability><free/></availability><submitter name="" email="divvun@samediggi.no"/><multilingual/><origFileName>http://regjeringen.no/en/dep/aid/press-centre/press-releases/2008/a-positive-attitude-towards-labour-migra.html?id=508327</origFileName><parallel_text xml:lang="nob" location="positiv-holdning-til-arbeidsinnvandring_id_508327.html"/><parallel_text xml:lang="sme" location="positiiva-oaidnu-bargosisfarremii_id_508327.html"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p xml:lang="nob">Positiv holdning til arbeidsinnvandring - regjeringen.no</p>
<p xml:lang="mdf"></p>
<p xml:lang="mdf"></p>
<p xml:lang="mdf"></p>
<p type="title" xml:lang="dan">Positiv holdning til arbeidsinnvandring</p>
<p xml:lang="nob"><em type="italic">– Arbeidsinnvandring bidrar til fortsatt vekst i Norge. Vi må tiltrekke oss nødvendig kompetanse. Regjeringen ønsker derfor å legge til rette for en effektiv arbeidsinnvandring, sa arbeids- og inkluderingsminister Bjarne Håkon Hanssen da han presenterte stortingsmeldingen om arbeidsinnvandring i Kirkenes fredag. </em></p>
<p xml:lang="nob">Stortingsmelding nr. 18 (2007-2008)</p>
<p xml:lang="nob">Statsråden understreket samtidig at arbeidsinnvandring ikke er den ene løsningen på Norges demografiske utfordringer. – Regjeringens hovedgrep er å mobilisere nasjonal arbeidskraft gjennom NAV-reformen og pensjonsreformen. Arbeidsinnvandringen skal supplere denne strategien, sa Hanssen.</p>
<p xml:lang="nob">I stortingsmeldingen presenteres en rekke tiltak som skal gi en mer brukervennlig, oversiktlig og forutsigbar arbeidsinnvandringspolitikk.</p>
<p xml:lang="nob">De siste årene har arbeidsinnvandringen til Norge økt betraktelig. Arbeidsinnvandrerne har bidratt til å dempe presstendensene i økonomien og dermed til å forlenge den sterke konjunkturoppgangen. Den økte arbeidsinnvandringen stiller myndighetene og samfunnet overfor nye muligheter og utfordringer. Tre utviklingstrekk er særlig tydelige:</p>
<list><p type="listitem" xml:lang="nob">Globaliseringen gir et stadig mer internasjonalt arbeidsliv. Arbeidstakere og arbeidsgivere får tilgang til et utvidet arbeidsmarked. Samtidig setter det krav til internasjonal kompetanse og mangfold i norsk arbeidsliv, og øker konkurransen om enkelte typer arbeidskraft mellom landene.</p>
<p type="listitem" xml:lang="nob">Arbeidsinnvandring bidrar til å dekke etterspørselen etter arbeidskraft og gjennom det også til å fjerne flaskehalser i arbeidsmarkedet og dempe kostnadsutviklingen.</p>
<p type="listitem" xml:lang="nob">Økt arbeidsinnvandring til Norge påvirker både arbeidslivet og samfunnet forøvrig. Arbeidsinnvandring innebærer utfordringer knyttet til den norske arbeidslivsmodellen. Det er viktig å sikre arbeidstakerne som kommer gode arbeids- og lønnsforhold, motvirke sosial dumping og svart arbeid og styrke integreringen i det norske samfunnet, både av arbeidsinnvandrerne selv og av deres familie når den følger med.</p>
</list><p xml:lang="nob">– Arbeidskraften er vår viktigste ressurs. Full sysselsetting og lav arbeidsledighet er et hovedmål for Regjeringen. For å møte behovet for arbeidskraft, hindre fattigdom og videreutvikle velferdssamfunnet, er det et mål å styrke sysselsettingen og inkluderingen av personer som har falt ut eller er i ferd med å falle ut av arbeidsmarkedet. Arbeidsinnvandring skal ikke fortrenge denne arbeidskraften, men være et supplement, sier arbeids- og inkluderingsminister Bjarne Håkon Hanssen. - Gjennom arbeids- og velferdspolitikken og den generelle økonomiske politikken legger regjeringen til rette for at disse målene skal nås. Pensjonsreformen og arbeids- og velferdsreformene er sentrale elementer i strategien, legger han til.</p>
<p xml:lang="nob">Arbeidsinnvandringspolitikken skal sikre nødvendig kompetanse og arbeidskraft på en måte som samtidig sikrer at de gevinstene som følger av arbeidsinnvandring kommer både arbeidsgiver, enkeltpersoner og samfunn til gode.</p>
<p xml:lang="nob">Forslagene som legges fram i meldingen, styrker samlet sett bildet av Norge som et land som er positiv til arbeidsinnvandring. Innenfor EØS/EFTA-området er innvandringen i stor grad fri. Regjeringen legger til grunn at arbeidsinnvandring fra tredjeland fortsatt skal være regulert.</p>
<p xml:lang="nob">Stortingsmeldingen presenterer forslag på en rekke områder:</p>
<list><p type="listitem" xml:lang="nob">Endringer i utlendingsregelverket</p>
<p type="listitem" xml:lang="nob">Informasjon, saksbehandling og søknadsprosedyrer</p>
<p type="listitem" xml:lang="dan">Forslag knyttet til integrering</p>
<p type="listitem" xml:lang="nob">Økt satsing i nordområdene</p>
<p type="listitem" xml:lang="nob">Tiltak for å imøtekomme avsenderlandenes behov</p>
</list><p xml:lang="nob">Se også:</p>
<list><p type="listitem" xml:lang="nob">Nøkkeltall om arbeidsinnvandring til Norge</p>
<p type="listitem" xml:lang="nno">Statsråd Bjarne Håkon Hanssens presentasjon av stortingsmeldingen om arbeidsinnvandring (PowerPoint)</p>
</list></body></document>
